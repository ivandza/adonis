---
layout: layouts/projekt.njk
title: LJETNI DANI MLADIH DOWNIĆA
permalink: /projekti/ljetni-dani-mladih-downica/
summary: Međunarodni projekt za djecu i mlade sa sindromom Down – radionice, znanost, sport i revija.
cover_image: /images/projekti/ljetni-dani.jpg
gallery:
  - src: /images/projekti/ljetni-dani2.jpg
  - src: /images/projekti/ljetni-dani3.jpg
  - src: /images/projekti/ljetni-dani4.jpg
---

„Ljetni dani mladih Downića“ međunarodni je projekt koji od 2022. godine okuplja djecu i mlade sa sindromom Down iz Hrvatske i susjednih zemalja. U opuštenoj i poticajnoj atmosferi sudionici kroz višednevni program stječu nove vještine, razvijaju prijateljstva i doživljavaju iskustva koja se pamte srcem.

Program traje četiri dana i odvija se na području Splitsko-dalmatinske županije. Radionice su raznolike – od znanstvenih pokusa i sportskih aktivnosti do kreativnih „uradi sam“ radionica u suradnji s obrtničkim školama. Kroz prethodne godine ostvarene su i suradnje sa Zajednicom tehničke kulture i „Meštrima o’ tehnike“, Hrvatskim biospeleološkim društvom, Arheološkim muzejom Salone te različitim obrtničkim i umjetničkim školama. Takvi sadržaji obogaćuju program i pružaju djeci priliku za nova, nezaboravna iskustva. Svaka radionica osmišljena je tako da potiče praktične vještine, samostalnost i osjećaj ponosa kod djece i mladih.

Poseban trenutak projekta uvijek je završno zajedničko druženje i modna revija, u kojoj djeca ponosno izlaze na pistu u odjeći koju su sami izrađivali ili u kreacijama hrvatskih dizajnera i butika. Suradnje s dizajnerima i brendovima svake su godine različite, a primjeri koje navodimo odnose se na prethodna izdanja. Ono što ostaje isto jest ponos i radost sudionika, koji zasjaju u svom punom sjaju.

U projekt je uključeno više od 50 volontera i stručnjaka različitih profila – odgojitelja, kineziologa, medicinskog osoblja, asistenata i drugih – koji s puno pažnje i stručnosti prate svako dijete kroz radionice i aktivnosti. Kroz to vrijeme u njemu je sudjelovalo više od 190 sudionika i njihovu pratnju, a broj svake godine raste.

Ono što „Ljetne dane mladih Downića“ čini posebnima nije samo bogat program, nego i atmosfera zajedništva i topline. Nije to kamp niti klasičan ljetni program – to je iskustvo koje briše predrasude i gradi društvo u kojem svatko ima priliku pokazati svoje talente i jedinstvenost.

